# Lagharn

_Lagharn, aki már nem kétbalkezes_ egy 22 éves, forrófejű ifjú a Nyaktörők klánjából.

* [Karakterlap](https://docs.google.com/spreadsheets/d/1fZAve-_dOdILUAb4BH9zP0DRYKZMdMKEywAZz3TSJPU/edit?usp=sharing)
* Felszerelés
    * Fejvadászkard (rejtve)
    * Hosszúkard (övön)
    * Pár váltás ruházat: kényelmesen bő ing, nadrág, puha talpú csizma, öv, utazóköpeny
    * 2 db takaró
    * Hátizsák
    * Kulacs, tűzszerszám, kés
    * 5 napi szárított élelem
    * Valamennyi pénz egy erszényben

# A Nyaktörők klánja

A Nyaktörők egy kis létszámú, vándorló életmódot folytató klán, ami fejvadászattal és mellékesen rabszolga kereskedelemmel foglalkozik. Nevük egyrészt az általuk elkövetett gyilkosságokra utal, de arra is, hogy a tetthelyekről gyakran háztetőkön ugrálva, meredek sziklafalakon felkapaszkodva vagy más efféle nyaktörő mutatványokat bemutatva menekülnek. A klán híres ügyességéről, illetve azt beszélik, hogy még a csillagtalan éjszakában is úgy látnak, mint a macska.

Természetesen a Nyaktörőknek sok az ellenségük, így ha egyedül vagy kisebb csoportokban járnak, gyakran más klánok tagjainak adják ki magukat. A klánnak van egy titkos otthona is, a Steelwater folyó egyik apró, nehezen megközelíthető szigetén. Itt ébredtek fel a klán tagjai az álomból, és itt találtak rá az óvilági fegyverekre. Néhány idősebb klántag emlékezett valamennyire a harcművészetre, amit egykoron a szigeten űztek, és ezt tökéletesítették az elmúlt két évtizedben. De mostanában csak ritkán, a klán egyes nagyobb ünnepeire térnek vissza a szigetre. Az újvilágban jól megfizetik a fejvadászokat, de a megbízók messze, elszórtan akadnak csak.

# Lagharn élete

Lagharn két éves volt az ébredéskor, az óvilágból természetesen semmire sem emlékszik. Őt is fejvadásznak akarták tanítani már egészen kicsi kora óta, de gyerekként rettentő tehetségtelen volt, és egyáltalán nem is érdekelte a fegyverforgatás. Ekkor ragadt rá a kétbalkezes név is. Már félő volt, hogy a klán ki fogja tagadni és sorsára hagyja.

De Lagharn 14 éves korában valami megváltozott. Ugyan soha senki nem mesélte el neki, pontosan mi történt, de Lagharn azt gyanítja, hogy az anyja egy szellem segítségét kérte. Mindenesetre az anyja egyik napról a másikra sokkal zárkózottabb, komorabb lett. Viszont Lagharn hirtelen kedvet kapott tanulni, sőt, szinte semmi más nem is érdekli azóta, minthogy minden kortársánál kiválóbb legyen. És az is lett: a klán speciális fejvadász kardját mesterien forgatja, gyorsabb és ügyesebb lett, mint bárki más.

Viszont egyáltalán nem lett megfontolt vagy higgadt. Rettenetesen bízik magában, minden balhéba kész fejest ugrani. Könnyen elragadják az indulatai, és gyakran keveredik bajba. A klán öregjei szerint túl meggondolatlan még, és nem áll készen, hogy teljes értékű, felnőtt tagja legyen a klánnak. Lagharn viszont rettentően szeretné bizonyítani ennek az ellenkezőjét.

# Rituálék

## Gyógyítás

Ha a sebet az ezen rituáléhoz tartozó éneket dúdolva kimossák, sárga lappantyú levelével letakarják és szorosan bekötözik, 2 óra leteltével 1 FP/óra sebességgel gyógyulni kezd.

## Mérgezés

Hórom patkány farkát keserűfű levelével főzd össze, majd dobj a lobogó vízbe valami mérgező állatot (pókot, kígyót stb.). A fegyver, amit a főzetbe mártanak, rettentő kínokat fog okozni. Ha az áldozat elvéti Egészség-próbáját, 3k6 FP-t sebződik, siker esetén 1k6 FP-t.

## Köd

Rakj tüzet, s mikor már nagy lánggal ég, dobj belé egy marék mohát és két marék galamb tollat. Ahogy a moha és a toll elhamvadt, önts a tűzre egy üst vizet, amiben korábban negyed font zsírt felolvasztottál. A még füstölgő fahasábokat takard be földdel, és csak egy rést hagyj, ahol a füst távozhat. Ahogy a füst az égbe száll, fél órán belül sűrű köd kerekedik, ami az egész környéket ellepi.

# A Kékek klánjában

Lagharn új klánjában eleinte csapdába esett állatnak érzi magát. Rettegve
méricskéli, hogyan apad a Mocsár egyre lejjebb és lejjebb, ahogy a klán
növekszik, előre vacog a foga, ahogy a közeledő télre és a véges tűzifa
készletre gondol és az első hetekben csak őrjöngve rója a köröket a lebegő
sziget szélén, kiutat keresve. Még olyan őrült próbálkozásai is vannak, mint
hogy a sziget peremén leásson, valamiféle csigavonalban lefelé haladó ösvényt
építve a lejutáshoz. Ezzel persze nem jut messzire, de többször is csak
hajszálon múlik, hogy le nem zuhan a mélybe.

Aztán idővel lecsillapodnak az indulatai, és serénykedni kezd, hogy minél több
vize és élelme legyen a klánnak. Ügyességének hála a legmagasabb fákra is fel
tud kapaszkodni, hogy begyűjtsön bármi ehető gyümölcsöt, mézet, vagy épp hurkot
rakjon a madarak fészkéhez.

Magonccal baráti kapcsolatot alakít ki. Szívesen tanítja őt fegyverforgatásra
(Hódulatunk Tárgya mellett és/vagy helyett), cserébe eltanulná tőle az
időjóslás fortélyait, mert az eső várása mellett itt az is életbe vágó lehet,
hogy a tél ne érje váratlanul a klánt.

A Testvéreket viszont sem nem féli, sem nem gyűlöli. A rabszolgáival mindenki
azt tesz, amit akar. Ha szellemeknek áldozza fel, hát szellemeknek áldozza fel.
Emellett a Testvérek a próbáikkal még a szabadulás lehetőségét is megadták a
foglyaiknak, onnantól kinek-kinek saját felelőssége, hogy visszanyerje a
szabadságát. Lagharn biztos benne, hogy ő kiállta volna a próbákat, de ha van
választása, nem szeretne a Testvérekhez tartozni. Úgy gondolja, hogy az árok
szélén dacolni a szellemekkel, az állandó rettegés ellen az érzelmeket bódító
katyvaszon élni teljes kudarc. Egyértelmű, hogy az árokba lejutni, látni a
máglyát, a kék fényt, megtapasztalni a korhadást és megszabadulni a félelemtől
előrelépést jelent, a Testvérek a Kékek mögött kullognak ezen az úton.

Ahogy ez a felismerés érik benne, Lagharn új irányba kezdi keresni a kiutat a
szigetről: ha egy szellem emelte ki a szigetet, és egy szellem máglyája volt az
első lépés az úton, akkor ez a szellem bizonyára engedi a Kékeket tovább
haladni, csak rá kell jönni, merre van a következő lépés. És a korhadás a
legvalószínűbb irány. Lagharn sok időt tölt így, gondolataiba merülve. Próbálja
megérteni, mit jelentett mindaz, amit a barlangban látott. Vagy amit az első
Kékek a szigeten találtak, az átvágott torkú és kikötözött holttestek. Ezekről
az első időkről minden apró emléket igyekszik megtudni Ábrándtól és Bátyótól.

A korhadás és a mindennapi munka mellett még egy dologba fog bele Lagharn:
szeretne egy új kardot készíteni magának régi klánja szokásai szerint.
Ábrándnak elmeséli, hogy milyen pengére lenne szüksége, de sajnos ő nem nagyon
tud neki ebben segíteni rendes kovácsműhely és acél híján. Viszont a markolat
legalább annyira fontos, és azt úgyis saját magának kell kifaragnia, hogy
pontosan illeszkedjen a saját karjához.